---
title: "1. Lola"
date: "2025-03-22"
excerpt: "Priča je nastala prije 14 godina, kada je moja kćer Katja imala 5 i pol godina "
---

**Lola**      
(22.03.2011)

Bauljam po obližnjem DM dućanu, zastanem kod police sa psećom hranom i znalački odaberem Pedigree kolačiće u obliku kosti.
Nailazi susjeda Horvat sa drugog kata.
        - Susjed, nisam znala da imate psa.
        - Nemamo, to mi grickamo doma, onako za marendu.
        - !!!...???
        - Šalim se. To je za Lolu, psa koji živi pored Katjinog vrtića.
 
Kad Katju vodim u vrtić, a to je svaki drugi radni dan, nikako da dođem na posao prije devet. Od kako smo se sprijateljili 
sa Lolom vrijeme dolaska je pošteno zagazilo u desetu uru. Inače, nas dvoje smo prilično uigran tim lijenčina. Izležavamo se, 
pijemo čaj i čekamo zadnji čas za odlazak u vrtić i na posao. Onda se sjurimo niz stepenice. 
Katja otvara ulazna vrata dok ja odlazim u šupu po bicikl. Vozimo se 300 metara od naše zgrade do dječjeg vrtića Matije Gupca. 
Prvo idemo ravno našom Bazjančevom ulicom i onda nakon 200 metara skrećemo lijevo u ulicu Braće Cvijića.

Kratka je ta bratska ulica. Na jednoj strani se nalazi dugačka stambena  zgrada u čijem je prizemlju smješten koloplet raznih 
uslužnih djelatnosti. Prvo ide kafić u kojem se okuplja knežijska mafija, slijedi čakovečka mesnica, onda je tu staklar nadimka 
Dugi, slijedi frizerski salon od tete Lidije u kojem se šišamo Katja i ja, slijedi mala postolarska radnja, kemijska čistionica, 
dućan ispred kojeg stoji Uberaschung (aparat u koji treba ubaciti pet kuna da bi iz njega iskočila loptica Skočica) 
i na kraju agencija za prodaju nekretnina.

S druge strane ulice, preko puta zgrade,  nabacano je par starih kućica koje čine jednu od rijetkih prizemnih oaza na Knežiji. 
Njihovi vlasnici, mahom stariji ljudi, tvrdoglavo odbijaju prodati kućice i vrtove građevinskim poduzetnicima koji bi u roku 
od par dana moćnim strojevima srušili nastambe, poravnali zemljište i sve pripremili za gradnju temelja na kojima bi nikla 
još jedna moderna višekatnica u kojoj metar kvadratni košta par hiljada eura.

Elem, u kućici koja je najbliža vrtićkom dvorištu živi Lola, čupava mješanka kojoj je teško odrediti dob. Mi se odnosimo prema 
njoj sa poštovanjem kao da se radi o sredovječnoj gospođi ili baki. Lola je flegmatična i plaha. Lola Dane provodi ležeći ispred 
dvorišta na uzvisini iznad ceste. Rijetko se pomjera, a još rjeđe zalaje. Osim kad mi prolazimo na biciklu. Tad se junački zaleti 
prema nama i gromkim lajanjem nas isprati do vrtićke ograde. Na ogradi stoji znak na kojem je nacrtan prekrižen pas, a Lola je 
pametna gospođa i zna da se dalje na smije. I tako je to trajalo neko vrijeme. Meni je bilo zanimljivo, Katji baš i nije. 
Razlog je taj što Katja ne dijeli moju veliku ljubav prema vjernim četveronožnim ljubimcima. Točnije rečeno ima kinofobiju, s
trah od pasa. Uvijek se stisne uz mene kad prolazimo pored nekog psa, makar to bila i pudlica.

Džaba bili filmovi o Lesiju i krasne Čapekove priče o Dašenjki. Jedno vrijeme sam čak mislio nabaviti psa, premda nisam pobornik 
držanja pasa u stanu. Aber, čini se da je ovo sklapanje prijateljstva s Lolom bila visprena ideja. Već daje dobre rezultate. 
Do prije par tjedana bilo je nezamislivo da će Katja hrabro nositi pseće kolačiće pred Lolinu njušku. Nakon prvog upoznavanja, 
kod kojeg se nije znalo tko se više boji, sve je krenulo nabolje. Radujemo se jutarnjim druženjima, proćakulamo malo s Lolom 
o vremenu i zdravlju. Ona zadovoljno pojede svojih pet kolačića i više ne trči za našim biciklom. Katja više ne stišče grčevito 
moju ruku kad se mimoilazimo sa psima. 



